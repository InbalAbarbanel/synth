Alexa down oggi: quando e come l'assistente vocale ha smesso di funzionare
"Black-out" alle 7.30 circa: nessuna risposta alle richieste degli utenti

Perché Alexa non risponde alle mie richieste? Una domanda che si sono fatti in molti, questa mattina, venerdì 21 gennaio, dalle 7.30 circa, fra i possessori dell'assistente vocale targato Amazon. Qualsiasi comando ricevesse, per un paio d'ore circa, il dispositivo è rimasto muto. Inevase le richieste di sintonizzarsi sulle stazioni radio. A vuoto i suggerimenti sui minuti necessari a far bollire il tè. Nessuna risposta alle domande di attivazione di servizi e device di domotica. Silenzio. In alcuni casi un vero e proprio mutismo, "rotto" solo da un'inquietante luminescenza rossa. In altri la frase "Si è verificato un problema".

Il problema ha coinvolti sia i dispositivi con il solo altoparlante, sia quelli con il monitor.

In breve i social hanno iniziato a popolarsi di interrogativi su quello che stesse accadendo al sistema di intelligenza artificiale. Lo stesso è accaduto su Downdtector, il portale internet che raccoglie segnalazioni sul malfunzionamento di questo o quel apparecchio, programma o sito. Ebbene, in contemporanea all'intervallo di ore fra le 7.30 e le 9, si registra un picco di "help" riguardo l'improvviso mutismo di Alexa.

I canali ufficiali di Amazon non hanno rilasciato alcuna comunicazione ufficiale. Di certo c'è che fra le 9 e le 10 la situazione sembra essere tornata alla normalità.

