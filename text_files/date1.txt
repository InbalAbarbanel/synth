Ntt Data inaugura la sede di Bologna: 400 assunzioni, 70 entro l’anno

Il polo emiliano sarà focalizzato sulla spinta delle soluzioni digitali nei mercati del manufacturing, dei financial services, dell’automazione industriale e dell’agrifood. Data scientist, business consultant ed esperti di processi gestionali tra i profili richiesti

Pubblicato il 09 Feb 2023

Ntt Data inaugura i suoi nuovi uffici di Bologna. Il nuovo polo, che sorge nel cuore della Data valley e della Motor valley, vicino ad alcuni dei principali partner industriali della società nipponica, avrà una connotazione principalmente negli ambiti dati, digital e innovazione, calati nei mercati del manufacturing, financial services, dell’automazione industriale e dell’agrifood. Data scientist, business consultant ed esperti di processi gestionali tra i profili richiesti. Obiettivo per il 2025 è raggiungere i 400 dipendenti, 70 già entro l’anno.

Obiettivo: 5000 nuove risorse entro il 2025
L’apertura degli uffici a Bologna costituisce un’ulteriore conferma della centralità dell’Italia per la multinazionale giapponese, e rientra all’interno del piano di sviluppo da 200 milioni previsto per il 2025. I nuovi uffici di Bologna fanno seguito alle aperture a Bari e Salerno e all’annuncio di complessive 1500 assunzioni su tutto il territorio nazionale.
“Con l’apertura dei nuovi uffici a Bologna, sulla scia di quanto già fatto in altre città italiane, stiamo implementando concretamente l’ambizioso piano di espansione e assunzioni che abbiamo annunciato lo scorso anno: 5000 nuove risorse entro il 2025”, commenta Luca Isetta, Chief Operating Officer di Ntt Data Italia. “Bologna è oggi un punto di riferimento per l’innovazione tecnologica del Paese e città chiave per il rafforzamento della nostra rete sul territorio nazionale. Insieme a professionisti e giovani talenti, abilitatori dell’innovazione, siamo certi di poter contribuire attivamente al processo di digitalizzazione del Paese”.

Rapporti con università, genti di ricerca e start-up
Così come accaduto in altre aree del Paese, infatti, Ntt Data ha già avviato interlocuzioni con le principali università e con i maggiori poli di ricerca e innovazione del territorio, per stabilire sinergie e collaborazioni.

“Condividere progetti, programmi e iniziative di innovazione con gli atenei locali è parte fondante della visione e della filosofia di Ntt data”, fa notare Luigi Cardani, Head of Digital Strategy & Technology di Ntt Data Italia. “Lavoro e formazione per noi sono strettamente intrecciati, ed è per questo che coltiviamo con attenzione i rapporti con le università, gli enti di ricerca e le start-up in tutto il territorio nazionale, specialmente nelle aree dove ci affacciamo per la prima volta. I giovani talenti, d’altra parte, sono da sempre al centro della nostra strategia e li consideriamo come il motore dell’innovazione”.

@RIPRODUZIONE RISERVATA
Valuta questo articolo