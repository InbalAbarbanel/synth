06 FEBBRAIO 2023

SHARE
OPPOSITION FOCUS: LA SALERNITANA
Trasferta in terra campana per la Juventus, che domani sera è ospite della Salernitana nel match che chiuderà il 21° turno del campionato di Serie A. La squadra allenata da Davide Nicola ha 16 punti in classifica, frutto di 5 vittorie, 6 pareggi e 9 sconfitte, con 25 gol fatti e 38 subiti. Tra le mura amiche dell’Arechi ha vinto tre volte su dieci in campionato, perdendo l’ultima partita contro il Napoli 0-2.

LA GRANDE STAGIONE DI BOULAYE DIA
Con otto gol nel torneo, Boulaye Dia è il miglior marcatore stagionale della squadra campana. Nella storia della Salernitana solo Bonazzoli (10 nel 2021/22), Di Vaio (12 nel 1998/99) e Renzo Merlin (10 nel 1947/48) hanno fatto meglio in una singola stagione di Serie A. L’attaccante senegalese, arrivato in estate in prestito dal Villarreal, non ha fatto fatica ad ambientarsi in Italia, anzi. Di queste otto reti, tre sono arrivate in casa contro Sampdoria, Empoli ed Hellas Verona.

NUMERI E CURIOSITÀ
Con la vittoria contro il Lecce nell’ultima partita la Salernitana ha raggiunto quota 21 punti in Serie A, superando il record che resisteva dal 1947/48 dopo le prime 20 giornate nella massima serie (20 in quel caso e contando sempre tre punti a vittoria); inoltre i campani hanno superato anche il record di gol registrati a questo punto del campionato (25 nel 2022/23 rispetto ai 21 del 1947/48). Tra gli ex della partita spicca Hans Nicolussi Caviglia (nella foto qui sotto), che ha esordito in Serie A con la maglia della Juventus l’8 marzo 2019 contro l’Udinese dopo aver fatto tutta la trafila del Settore Giovanile bianconero. Federico Bonazzoli ha realizzato 12 gol in Serie A con la maglia della Salernitana e con una rete supererebbe Marco Di Vaio, diventando il miglior marcatore di tutti i tempi di questa squadra nella competizione. Antonio Candreva ha preso parte a tre gol nelle sue ultime tre sfide contro la Juventus in Serie A (due reti e un assist); il classe ’87 ha segnato le sue prime due marcature nel massimo campionato proprio con la maglia bianconera (16 presenze tra gennaio e maggio 2010). Da gennaio 2023 solo Jonas Omlin (16) ha subito più gol nei Big-5 campionati europei di Guillermo Ochoa (14); il messicano è anche il portiere che ha effettuato più parate (26) nelle competizioni considerate nel periodo.