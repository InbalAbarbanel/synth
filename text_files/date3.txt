Il mentalista Francesco Tesei al teatro Diana di Napoli: unica data per il suo “Telepathy”
Nuove interazioni fondate sulle parole ma anche su gesti, azioni, respiri e sorrisi

di Enrica Buongiorno
Martedì 14 Febbraio 2023, 12:00
2 Minuti di Lettura
Torna a Napoli il mentalista Francesco Tesei. Telepathy è il titolo del suo nuovo show, in scena al Teatro Diana il 17 febbraio, unica data. In quanto mentalista, Francesco Tesei ha sempre provato a "leggere il pensiero" delle persone, una capacità spesso descritta con la parola Telepatia.

Con questo nuovo spettacolo, figlio del momento attuale, il mentalista spera di accorciare le distanze tra le persone, tornando a giocare con interazioni fondate sulle parole ma anche su gesti, azioni, respiri e sorrisi. Per gettare la maschera, vivere emozioni reali e non virtuali, e costruire assieme alla partecipazione attiva del pubblico qualcosa che può definirsi con un neologismo: telempatia. Nessun potere sovrannaturale o paranormale, dunque, ma solo il desiderio e il bisogno di ricominciare a condividere esperienze tipicamente umane, come la meraviglia e lo stupore, in maniera empatica. 

