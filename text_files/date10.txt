Professioni sanitarie: sanzione disciplinare nulla se il collegio giudicante della CCEPS non si compone di almeno cinque membri

Ai sensi dell'art. 17, comma 7, del d.lgs.C.p.S. 13 settembre 1946, n. 233 («Ricostituzione degli Ordini delle professioni sanitarie e per la disciplina dell'esercizio delle professioni stesse»), affinché le sedute della Commissione centrale per gli esercenti le professioni sanitarie (CCEPS) siano valide, «occorre la presenza di non meno di cinque membri [...], compreso il presidente» (e almeno tre di essi «devono appartenere alla stessa categoria alla quale appartiene il sanitario di cui è in esame la pratica»), pena la nullità della decisione assunta.

Corte di cassazione, sezione II civile, 31 gennaio 2023, n. 2817
Tutela dei consumatori: nel contratto predisposto unilateralmente dal professionista, la clausola compromissoria non è valida se non è stata oggetto di trattativa individuale con il consumatore

In tema di tutela dei consumatori, nel contratto predisposto unilateralmente dal professionista, l'efficacia della clausola che deroga alla competenza dell'autorità giudiziaria in favore di quella degli arbitri, come pure della clausola che deroga alla competenza del foro del consumatore, è subordinata non solo alla specifica approvazione per iscritto ex art. 1341 c.c., ma anche allo svolgimento di una trattativa individuale con il consumatore, ciò che è onere del professionista provare [artt. 33, comma 2, lett. t), e 34, commi 4 e 5, d.lgs. 6 settembre 2005, n. 206 («Codice del consumo, a norma dell'articolo 7 della legge 29 luglio 2003, n. 229»)].

Corte di cassazione, sezione II civile, 27 gennaio 2023, n. 2558
Procedura civile: il provvedimento assunto dal GOT in materia sottratta alla sua potestà decisoria è meramente irregolare, salvo che sia stato emesso nell'ambito di procedimenti possessori o cautelari ante causam

Qualora un giudice onorario di tribunale decida una causa in materia che, secondo la ripartizione tabellare, è sottratta alla sua potestà decisoria, il provvedimento è affetto da una mera irregolarità, salvo che sia stato assunto nell'ambito di procedimenti possessori o cautelari ante causam, nel qual caso si configura un'ipotesi di nullità.

Corte di cassazione, sezione II civile, 27 gennaio 2023, n. 2533
Espropriazione per pubblica utilità: i chiarimenti delle Sezioni unite sul regime normativo ante e post d.P.R. 327/2001

In tema di espropriazione per pubblica utilità: 1) nelle controversie soggette al regime normativo antecedente all'entrata in vigore del d.P.R. 8 giugno 2001, n. 327 [«Testo unico delle disposizioni legislative e regolamentari in materia di espropriazione per pubblica utilità. (Testo A)»], nelle quali la dichiarazione di pubblica utilità sia intervenuta prima del 30 giugno 2003, qualora al decreto di esproprio validamente emesso - idoneo a far acquisire al beneficiario dell'espropriazione la proprietà piena del bene e ad escludere qualsiasi situazione di fatto e di diritto con essa incompatibile - non sia seguita l'immissione in possesso, la notifica o la conoscenza effettiva del decreto comportano la perdita dell'animus possidendi in capo al precedente proprietario, il cui potere di fatto sul bene - se egli continui ad occuparlo - si configura come una mera detenzione, con la conseguenza che la configurabilità di un nuovo periodo possessorio, invocabile a suo favore ad usucapionem, necessita di un atto di interversio possessionis da esercitare in partecipata contrapposizione al nuovo proprietario, da cui sia desumibile che egli abbia cessato di esercitare il potere di fatto sulla cosa in nome altrui e iniziato a esercitarlo esclusivamente in nome proprio, fermo restando il diritto dell'espropriato di chiedere la retrocessione totale o parziale del bene; 2) nelle controversie soggette ratione temporis al d.P.R. 327/2001, l'esecuzione del decreto di esproprio, con l'immissione in possesso del beneficiario dell'espropriazione (mediante redazione di apposito verbale), nel termine perentorio di due anni (art. 24, comma 1) costituisce condizione sospensiva di efficacia di tale decreto [art. 24, comma 1, lett. f e h)], con la conseguenza che questo, se non è tempestivamente eseguito, diventa inefficace e la proprietà del bene si riespande immediatamente in capo al proprietario, perdendo rilevanza la questione dell'usucapione, salvo il potere dell'autorità espropriante di emanare una nuova dichiarazione di pubblica utilità entro i successivi tre anni (art. 24, comma 7), cui dovrà seguire un nuovo decreto di esproprio, eseguibile entro l'ulteriore termine di due anni (art. 24, comma 1); ove il decreto di esproprio sia tempestivamente eseguito, con la tempestiva redazione del verbale di immissione in possesso, ma il precedente proprietario o un terzo continuino a occupare o utilizzare il bene, si realizza una situazione di mero fatto non configurabile come possesso utile ai fini dell'usucapione.

Corte di cassazione, sezioni unite civili, 12 gennaio 2023, n. 651
Misure di prevenzione: è incostituzionale l'art. 37 l. 161/2017, nella parte relativa alla decorrenza del termine entro cui, in caso di confisca, il creditore deve chiedere l'ammissione del credito

È incostituzionale - per violazione degli artt. 3 e 24, primo comma, Cost. - l'art. 37, primo periodo, della l. 17 ottobre 2017, n. 161 («Modifiche al codice delle leggi antimafia e delle misure di prevenzione, di cui al decreto legislativo 6 settembre 2011, n. 159, al codice penale e alle norme di attuazione, di coordinamento e transitorie del codice di procedura penale e altre disposizioni. Delega al Governo per la tutela del lavoro nelle aziende sequestrate e confiscate»), là dove non esclude che il termine di decadenza di cui all'art. 1, commi 199 e 205, della l. 24 dicembre 2012, n. 228 [«Disposizioni per la formazione del bilancio annuale e pluriennale dello Stato (Legge di stabilità 2013)»], possa decorrere prima dell'entrata in vigore del medesimo art. 37.

Corte costituzionale, 10 febbraio 2023, n. 18
Edilizia e urbanistica: è incostituzionale la normativa della Regione Puglia in materia di interventi in deroga agli strumenti urbanistici e di recupero dei sottotetti, dei porticati e dei locali seminterrati

È incostituzionale - per violazione degli artt. 3, 97 e 117, terzo comma («governo del territorio»), Cost. - la normativa della Regione Puglia (l. 38/2021) in materia interventi in deroga agli strumenti urbanistici e di recupero dei sottotetti, dei porticati e dei locali seminterrati.

Corte costituzionale, 10 febbraio 2023, n. 17
Appalti pubblici: la normativa italiana che non consente all'operatore economico escluso per difetto dei requisiti minimi richiesti di ottenere l'annullamento della gara in ragione di un illecito anticoncorrenziale non contrasta col diritto UE

L'art. 1, § 3, della direttiva 89/665/CEE del Consiglio, del 21 dicembre 1989, che coordina le disposizioni legislative, regolamentari e amministrative relative all'applicazione delle procedure di ricorso in materia di aggiudicazione degli appalti pubblici di forniture e di lavori, come modificata dalla direttiva 2014/23/UE del Parlamento europeo e del Consiglio, del 26 febbraio 2014, dev'essere interpretato nel senso che esso non osta alla normativa di uno Stato membro (nella specie, l'Italia) che non consente a un operatore, al quale sia impedito di partecipare a una procedura di aggiudicazione di un appalto pubblico per il motivo che egli non soddisfa una delle condizioni di partecipazione previste dal bando di gara di cui trattasi, e il cui ricorso contro l'inclusione di tale condizione in detto bando di gara sia stato respinto con una decisione passata in giudicato, di contestare il rifiuto dell'amministrazione aggiudicatrice interessata di annullare la decisione di aggiudicazione di tale appalto pubblico a seguito della conferma, con decisione giurisdizionale, che tanto l'aggiudicatario quanto tutti gli altri offerenti avevano partecipato a un accordo costitutivo di una violazione delle regole di concorrenza nello stesso settore interessato dalla procedura di aggiudicazione di detto appalto pubblico (domanda di pronuncia pregiudiziale proposta dal TAR Lombardia).

Corte di giustizia UE, decima sezione, 9 febbraio 2023
Mutui immobiliari: il diritto del consumatore a una riduzione del costo totale del credito restituito in anticipo non include le spese indipendenti dalla durata del contratto

L'art. 25, § 1, della direttiva 2014/17/UE del Parlamento europeo e del Consiglio, del 4 febbraio 2014, in merito ai contratti di credito ai consumatori relativi a beni immobili residenziali e recante modifica delle direttive 2008/48/CE e 2013/36/UE e del regolamento (UE) n. 1093/2010, dev'essere interpretato nel senso che esso non osta a una normativa nazionale (nella specie, quella austriaca) che prevede che il diritto del consumatore alla riduzione del costo totale del credito, in caso di rimborso anticipato del medesimo, includa soltanto gli interessi e i costi dipendenti dalla durata del credito.

Corte di giustizia UE, terza sezione, 9 febbraio 2023
Emergenza epidemiologica da Covid-19: inammissibili le questioni di costituzionalità riguardanti la sospensione dall'esercizio della professione sanitaria per inadempimento dell'obbligo vaccinale

Sono inammissibili, per difetto di giurisdizione del giudice a quo, le questioni di legittimità costituzionale - sollevate dal TAR Lombardia in riferimento agli artt. 1, 2, 3, 4, 32, primo comma, 35, primo comma, e 36, primo comma, Cost. - dell'art. 4, comma 4, del d.l. 1° aprile 2021, n. 44 («Misure urgenti per il contenimento dell'epidemia da COVID-19, in materia di vaccinazioni anti SARS-CoV-2, di giustizia e di concorsi pubblici»), convertito, con modificazioni, nella l. 28 maggio 2021, n. 76, come novellato dall'art. 1, comma 1, lett. b), del d.l. 26 novembre 2021, n. 172 («Misure urgenti per il contenimento dell'epidemia da COVID-19 e per lo svolgimento in sicurezza delle attività economiche e sociali»), convertito, con modificazioni, nella l. 21 gennaio 2022, n. 3, in tema di sospensione dall'esercizio della professione sanitaria per inadempimento dell'obbligo vaccinale.

Corte costituzionale, 9 febbraio 2023, n. 16
Emergenza epidemiologica da Covid-19: non è incostituzionale la previsione dell'obbligo vaccinale (in luogo di quello del "tampone") per il personale sanitario

Non sono fondate le questioni di legittimità costituzionale - sollevate dai Tribunali di Brescia, Catania e Padova in riferimento, nel complesso, agli artt. 2, 3, 4, 32 e 35 Cost. - degli artt. 4, commi 1, 4, 5 e 7, 4-bis, comma 1, e 4-ter, comma 4, del d.l. 1° aprile 2021, n. 44 («Misure urgenti per il contenimento dell'epidemia da COVID-19, in materia di vaccinazioni anti SARS-CoV-2, di giustizia e di concorsi pubblici»), convertito, con modificazioni, nella l. 28 maggio 2021, n. 76, come successivamente novellati, in tema di obbligo vaccinale contro il SARS-Cov-2 per il personale sanitario.

Corte costituzionale, 9 febbraio 2023, n. 15
Emergenza epidemiologica da Covid-19: non è incostituzionale l'obbligo vaccinale per il personale sanitario

Non sono fondate le questioni di legittimità costituzionale - sollevate dal CGARS in riferimento, nel complesso, agli artt. 3, 21 e 32 Cost. - dell'art. 4 del d.l. 1° aprile 2021, n. 44 («Misure urgenti per il contenimento dell'epidemia da COVID-19, in materia di vaccinazioni anti SARS-CoV-2, di giustizia e di concorsi pubblici»), convertito, con modificazioni, nella l. 28 maggio 2021, n. 76, e dell'art. 1 della l. 22 dicembre 2017, n. 219 («Norme in materia di consenso informato e di disposizioni anticipate di trattamento»), in tema di obbligo vaccinale contro il SARS-Cov-2 per il personale sanitario.

Corte costituzionale, 9 febbraio 2023, n. 14
Processo amministrativo: il decreto col quale il Presidente della Repubblica decide sul ricorso straordinario è impugnabile al TAR solo per vizi attinenti alla forma e al procedimento verificatisi dopo il parere del Consiglio di Stato

In tema di ricorso straordinario al Presidente della Repubblica: a) il decreto presidenziale che decide sul ricorso può essere impugnato in sede giurisdizionale solo per vizi attinenti alla forma e al procedimento verificatisi successivamente al parere del Consiglio di Stato; b) tale limitazione opera nei confronti di tutte le parti che abbiano scelto o accettato che la controversia fosse decisa in sede straordinaria, ossia del ricorrente e delle controparti che non si siano avvalse della facoltà di chiedere la trasposizione in sede giurisdizionale; c) soltanto il controinteressato non ritualmente evocato, in quanto soggetto che non ha manifestato il proprio consenso al procedimento, può impugnare la decisione anche per vizi inerenti al parere del Consiglio di Stato e alle fasi procedurali anteriori (conferma TAR Campania, sez. VI, sent. n. 3703/2014).

Consiglio di Stato, sezione IV, 2 febbraio 2023, n. 1146
Processo amministrativo: nel giudizio elettorale non sono ammissibili motivi aggiunti che non costituiscano una esplicitazione o puntualizzazione delle censure già formulate col ricorso introduttivo

Nel giudizio in materia elettorale, sono ammissibili soltanto i motivi aggiunti che costituiscono una esplicitazione o puntualizzazione delle censure già formulate col ricorso introduttivo (le quali, in virtù del principio della domanda, delimitano i poteri istruttori e decisori del giudice), e non anche quelli mediante i quali si denuncino vizi ulteriori del procedimento, eventualmente emersi in sede di verificazione (conferma TAR Campania, Salerno, sez. I, sent. n. 2498/2022). ► V. anche CdS, sez. II, sent. n. 984/2022, in questa Rivista.

Consiglio di Stato, sezione II, 1° febbraio 2023, n. 1144
Processo amministrativo: l'estinzione della società di capitali costituita in giudizio determina l'interruzione del processo ex art. 300 c.p.c.

In tema di processo amministrativo, nell'ipotesi di estinzione della società di capitali costituita in giudizio, si applica l'art. 300 c.p.c. (riforma TAR Lazio, sez. III, sent. n. 8476/2017).

Consiglio di Stato, sezione V, 30 gennaio 2023, n. 1048
Processo amministrativo: spetta al TAR conoscere dell'ottemperanza di un proprio arresto confermato in appello con motivazione avente il medesimo contenuto dispositivo e conformativo

In tema di processo amministrativo, ai sensi dell'art. 113, comma 1, c.p.a., il ricorso in ottemperanza si propone: a) al giudice che ha emesso il provvedimento da attuare; b) in ogni caso, al tribunale amministrativo regionale, quando la relativa pronuncia è stata confermata in appello con motivazione avente il medesimo contenuto dispositivo e conformativo (dichiara la propria incompetenza a conoscere del ricorso per l'ottemperanza di CGARS, sent. n. 994/2021, indicando quale giudice competente il TAR Sicilia). ► V. anche CdS, sez. II, sent. n. 7164/2022, e sez. V, sent. n. 841/2022, entrambe in questa Rivista.

CGA Regione Siciliana, 3 febbraio 2023, n. 115
Immigrazione: sul respingimento alla frontiera decide il giudice ordinario

In tema di immigrazione, appartengono alla giurisdizione del giudice ordinario le controversie riguardanti i provvedimenti di respingimento alla frontiera degli stranieri, incidendo tali provvedimenti su posizioni giuridiche di diritto soggettivo. ► V. anche TAR Emilia-Romagna, sez. I, sent. n. 539/2015, in questa Rivista.

TAR Piemonte, sezione I, 3 febbraio 2023, n. 134
Processo amministrativo: inammissibile il ricorso per l'ottemperanza di una sentenza del giudice ordinario che non quantifica le somme dovute al lavoratore

La sentenza del giudice del lavoro che abbia dichiarato il diritto del lavoratore ad ottenere spettanze retributive e condannato il datore di lavoro al pagamento dei relativi arretrati, senza precisare in termini monetari l'ammontare del credito complessivo già scaduto, non costituisce valido titolo esecutivo, per difetto del requisito di liquidità del diritto (art. 474 c.p.c.), ove la misura della prestazione dovuta - non suscettibile di quantificazione mediante semplici operazioni aritmetiche sulla base di elementi di fatto contenuti nella medesima sentenza - debba essere effettuata per mezzo di ulteriori accertamenti giudiziali, previa acquisizione dei dati istruttori all'uopo necessari. In tal caso, l'interessato non può agire in executivis, ma deve richiedere la liquidazione del credito in altro giudizio davanti al giudice munito di giurisdizione.

TAR Lazio, sezione V, 2 febbraio 2023, n. 1878
Immigrazione: la denuncia di reato nei confronti dello straniero non giustifica ex se il diniego del permesso di soggiorno

In tema di immigrazione, è illegittimo il diniego di rilascio del permesso di soggiorno (nella specie, a seguito di istanza di conversione del permesso per motivi umanitari in permesso per lavoro autonomo) fondato sulla mera esistenza di una denuncia nei confronti dello straniero relativa ad uno dei reati di cui all'art. 4, comma 3, del d.lgs. 25 luglio 1998, n. 286 («Testo unico delle disposizioni concernenti la disciplina dell'immigrazione e norme sulla condizione dello straniero»), ove non sia stata inflitta alcuna condanna oppure manchino ulteriori elementi idonei a configurare una minaccia per l'ordine pubblico o la sicurezza dello Stato.

TAR Lazio, Latina, 1° febbraio 2023, n. 42
Appalti pubblici: le deroghe al principio di rotazione devono essere congruamente motivate

In tema di procedure per l'affidamento di contratti pubblici, giusta il principio di rotazione ex art. 36 del d.lgs. 18 aprile 2016, n. 50 («Codice dei contratti pubblici»), nelle selezioni sottosoglia di tipo ristretto o negoziato, l'invito all'affidatario uscente riveste carattere eccezionale e, pertanto, dev'essere congruamente motivato dall'Amministrazione, con precipuo riguardo al numero eventualmente circoscritto e non adeguato di operatori presenti sul mercato, al particolare grado di soddisfazione maturato a conclusione del precedente rapporto contrattuale ovvero al peculiare oggetto e alle specifiche caratteristiche del mercato di riferimento. ► V. anche, in questa Rivista, fra le tante: CdS, sez. V, sentt. nn. 7794/2022, 7462, 6168 e 2182/2020, 3943 e 3831/2019 e 5854/2017; sez. VI, sent. n. 4125/2017; TAR Abruzzo, sent. n. 132/2020; TAR Campania, sez. II, sent. n. 1425/2022; TAR Lazio, sez. II, sent. n. 7062/2019; TAR Lombardia, sez. IV, sent. n. 1205/2022; TAR Lombardia, Brescia, sez. I, sentt. nn. 304/2022 e 993/2019; TAR Marche, sent. n. 187/2020; TAR Sardegna, sez. II, sent. n. 8/2020; TAR Sicilia, Catania, sez. II, sent. n. 1130/2022; TAR Veneto, sez. I, sentt. nn. 389/2021 e 1021/2019.

TAR Toscana, sezione I, 31 gennaio 2023, n. 98
Edilizia e urbanistica: il parere preventivo della commissione edilizia comunale è immediatamente impugnabile

In tema di edilizia e urbanistica, è ammissibile il ricorso diretto avverso il parere preventivo espresso dalla commissione edilizia del Comune, trattandosi di atto immediatamente lesivo della posizione giuridica del privato.

TAR Friuli-Venezia Giulia, 26 gennaio 2023, n. 20